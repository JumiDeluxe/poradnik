# Poradnik zapisywania się na przedmioty z innego kierunku

Poradnik autorstwa Kuby Nowaka, na przykładzie Wydziału Biotechnologii

> Zapisywanie na przedmiot zaczynamy od najważniejszego elementu, jakim jest wybranie przedmiotu. Listę przedmiotów oferowanych przez WB można sprawdzić w USOS-ie, a następnie mając nazwę interesującego przedmiotu można wejść na internetową stronę WB i tam odszukać sylabus przedmiotu.
> Znając przedmiot dobrze jest napisać do prowadzącego z prośbą o zgodę na uczęszczanie na zajęcia. Przy okazji można wypytać się, czy przedmiot jest prowadzony.
>
> Mając zgodę prowadzącego, można już w zasadzie chodzić na przedmiot. Jeśli jednak chcemy, aby został jakiś ślad w dokumentach, to musimy pozałatwiać trochę formalności. Na początku semestru, trzeba złożyć podanie do prodziekana ds. nauczania Wydziału Biotechnologii, z prośbą o zgodę na uczęszczanie na zajęcia. Na wykłady podobno zawsze się zgadza, w przypadku ćwiczeń (gdzie zazwyczaj jest ograniczona liczba miejsc w grupie - ok. 8-10 osób na grupę), może jeszcze poprosić, by uzyskać zgodę prowadzącego, że ma wystarczającą liczbę miejsc aby nas przyjąć. W momencie jak prodziekan wyrazi zgodę dziekanat WB wpisuje nas do grupy w USOS-ie. Jeśli po ok. tygodniu od złożenia podania w dziekanacie WB nie jesteśmy wpisani do grup w USOS-ie, należy skontaktować się z dziekanatem, np. @ i spytać o stan podania. Zazwyczaj, w tym terminie, powinno ono być już rozpatrzone, więc jeśli dostaliśmy pozytywną odpowiedź, to po takim zapytaniu dziekanat WB dopisze nas ręcznie do odpowiednich grup. Dodatkowo na WB prężnie działa instytucja starosty/starościny rocznika. Odpowiada ona między innymi za zapisy studentów WB do grup ćwiczeniowych. Jeśli do grupy z 10 miejscami pragnie się zapisać 20 osób, to starosta/starościna decyduje kto zostanie zapisany do grupy. W razie potrzeby można się z nimi kontaktować.
>
> Pod koniec semestru trzeba napisać podanie do naszego dziekana z prośbą o podpięcie przedmiotu pod program informatyki, tak aby był on uwzględniany w karcie przebiegu studiów i wszystkim, o czym nie wiem, a się z tym łączy. W podaniu można wnioskować o jedną z dwóch możliwości:
>
> - podpięcie przedmiotu pod program - jest on wtedy odznaczany w karcie przebiegu studiów, jako przedmiot który zaliczyliśmy w tym semestrze i wliczają się punkty ECTS z tego przedmiotu do ogólnej puli, jednak nie są one wliczane do punktów ECTS informatycznych, czyli tych z jakąś kategorią, takich jak I1, I2, K1, K.inż itp. To powoduje, że trzeba trochę uważać na sam koniec studiów, ponieważ w bardzo dziwnym przypadku mogło by się zdarzyć, że zaliczyliśmy każdy semestr, ponieważ mamy wymaganą liczbę ECTS-ów, ale przedmiotów z II mamy za mało i nie spełniamy odpowiedniego progu z programu studiów. Zaletą takiego podpięcia jest to, że można w zasadzie próbować podpiąć dowolny przedmiot i jest bardzo duża szansa, że dziekan się zgodzi.
> - podpięcie przedmiotu pod program i uznanie - bardzo podobne jak wyżej, tyle że dodatkowo wnosi się do dziekana o zaliczenie zdobytych punktów ECTS na poczet punktów z danej kategorii (czyli w zasadzie o nadanie zaliczonemu przedmiotowi kategorii). Jak piszemy takie podanie to trzeba dołączyć wydruk sylabusa. W takim przypadku dziekanat dopisuje komentarz do zaliczenia etapu, że “\<przedmiot\>=\<kategoria\>”.
>
> Powyższa procedura podpinania przedmiotu nie różni się niczym od tej jaką trzeba przejść po zapisaniu się na przedmiot matematyczny na IM (oczywiście jeśli chcemy by go uznano).
>
> Nie mam doświadczenia z niezdawaniem przedmiotu na innym wydziale, jednak w takiej sytuacji wydaje mi się, że przedmiot taki nie będzie odznaczony w karcie przebiegu studiów (bo nie wniesiemy o podpięcie), jednak przypuszczam, że nie będziemy mogli go powtarzać, ponieważ prodziekan ds. nauczania nie wyda ponownej zgody na zapisanie na zajęcia.