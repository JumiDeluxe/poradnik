# Porady odnośnie studiowania

Porady odnośnie studiowania napisane przez doświadczonych studentów, którym udało się nasze studia skończyć

# Samodzielna nauka

Trochę dyskusyjno-kontrowersyjny akapit, ponieważ wiele zależy od waszych doświadczeń ze szkoły. Z dużym prawdopodobieństwem można jednak założyć, że wiele z was słyszało w swoim życiu, że "w szkole to wam tyle pomagamy, a na studiach to już trzeba uczyć się samemu, _zobaczycie, wtedy to się zacznie_". No to teraz fakty:

- na studiach przed prawie każdym egzaminem siadaliśmy w większej grupce i przypominaliśmy sobie materiał przed egzaminem, razem poprawialiśmy swoje błędy i dyskutowaliśmy nad rozwiązaniami. Zdarzało się, że szliśmy do pokoju danego wykładowcy i prosiliśmy, żeby do nas zszedł i pomógł z czymś, to robił kawkę i do nas tuptał.
- każdy pracownik ma wyznaczone czasy konsultacji, w trakcie których pomaga zrozumieć dane zagadnienie. Te godziny są wyszczególnione w systemie zapisów, jednak najlepiej jest dać odpowiednio wcześniej znać mejlowo, że ma się zamiar przybyć w danym terminie. Jeśli termin ci nie pasuje, można spytać, czy prowadzący miałby czas w innym. Konsultacje przybierają różne formy i różni prowadzący zgadzają się na różny stopień pomocy, jednak można założyć, że uzyskasz pomoc, gdy:
  - potrzebujesz naprowadzenia, jak zabrać się za dane zadanie
  - chcesz sprawdzić, czy rozwiązałeś zadanie dobrze
  - chcesz dopytać o jakieś zagadnienie z wykładu, którego nie rozumiesz
- nikt nie zagląda ci do zeszytu i faktycznie możesz uczyć się jak chcesz. Jeśli jesteś osobą, która pamięta wszystko po wykładzie, nie musisz notować.
- u mnie w szkole jeszcze straszono, że "nie będę dyktować wolniej, bo na studiach nikt nie będzie na was czekał, macie się nauczyć szybko notować" - wykłady albo są na slajdach, które udostępnia wykładowca, albo są pisane na tablicy naprawdę odpowiednim tempem. Ogólnie raczej nie kupujcie za wielu zeszytów.
- można na wykładach i ćwiczeniach zadawać pytania (jeśli prowadzący stoi przodem do słuchaczy, najlepiej podnieść rękę i poczekać na udzielenie głosu, jeśli prowadzący stoi tyłem i długo się nie odwraca, najlepiej powiedzieć "przepraszam, mam pytanie", następnie po uzyskaniu wzrokowo-werbalnej aprobaty kontynuować wypowiedź)

# Kultura pracy na studiach

Ten punkt ma na celu uświadomić cię, że

- to nie jest wstyd pytać o pomoc
- wiele osób chętnie ci pomoże, i to za darmo
- należy szanować czas osób, które ci pomagają
- nie należy nadwyrężać uprzejmości osób, które ci pomagają
- ty też powinieneś pomagać, jeśli tylko masz wiedzę i czas

Te rady przydadzą ci się także później w pracy, gdzie też będziesz miał do czynienia z ludźmi o różnym poziomie wiedzy.

1. Jeśli masz problem, **spróbuj najpierw rozwiązać go sam**.

    - Jeśli kompilator wypluwa błąd, skopiuj go do przeglądarki, być może ktoś miał podobny problem, a druga osoba znalazła rozwiązanie. Swoje zapytania w wyszukiwarce najlepiej formułuj w języku angielskim, by mieć większą szansę na znalezienie odpowiedzi.
    - Jeśli nie wiesz, jak zacząć zadanie, znajdź, przeczytaj i postaraj się zrozumieć wszystkie definicje w nim zawarte. Spróbuj różnych podejść, których nauczyłeś się na wykładzie. Może w jego trakcie było rozwiązywane podobne zadanie, dzięki czemu rozwiązanie twojego będzie prostsze?
    - Spróbuj rozwiązać swoje zadanie dla mniejszego podproblemu i przemyśl, jak będzie wyglądał dla większych przypadków.
    - Jeśli dalej nie wiesz, co zrobić, to zadaj komuś **konkretne** pytanie. Postaraj się, by osoba, która ma ci pomóc, musiała poczynić najmniejszy możliwy wysiłek, by być w stanie odpowiedzieć na twoje pytanie, np. wyślij od razu linki do stron ze stack overflow/wikipedii, w których jest rozwiązanie, ale go nie rozumiesz. Skopiuj z książki definicję, która jest dla ciebie niejasna.

1. Miej wiedzę na tematy, które cię dotyczą, np. przeczytaj obowiązujący cię program studiów, żeby nie pytać sto razy kolegów, ile przedmiotów humanistycznych trzeba zrobić.

1. To nie jest wstyd nie wiedzieć dużo i zadawać dużo pytań, jednak nie nadużywaj cierpliwości innych. Niektórzy mogą mieć kłopot z odmówieniem pomocy, ale nie jest ich zadaniem robić za ciebie wszystko. Upewnij się, że dołożyłeś wszelkich starań by jak najlepiej zrozumieć materiał prezentowany na wykładzie - być może wiele z twoich pytań wynika z jego niezrozumienia.

1. Powszechnie akceptowalne waluty wyrażania wdzięczności dla innych studentów to obiad, czekolada, piwo. Pamiętaj, że pomaganie w większości przypadków nie ma podtekstu i ludzie są po prostu dla siebie mili (co nie znaczy, że nie będzie im miło jeśli się jakoś odwdzięczysz).

1. Nie wyznawaj zasady "nie pomogę ci, bo jesteś moją konkurencją na rynku pracy" - nie ma ona zastosowania w środowisku programistycznym.
